 Na osnovu člana 201. stav 5. tačka 16) Zakona o planiranju i izgradnji ("Službeni glasnik RS", br. 72/09, 81/09 - ispravka, 64/10 - US, 24/11, 121/12, 42/13 - US, 50/13 - US, 98/13 - US,132/14 i 145/14) Ministar građevinarstva, saobraćaja i infrastrukture donosi 

# Pravilnik o izgledu, sadržini i mestu postavljanja gradilišne table

*Pravilnik je objavljen u "Službenom glasniku RS", br. 22/2015 od 27.2.2015. godine, a stupio je na snagu 28.2.2015.*

## Član 1.

Ovim pravilnikom bliže se propisuje izgled, sadržina i mesto postavljanja gradilišne table (u daljem tekstu: tabla).

## Član 2.

Odredbe ovog pravilnika odnose se na:

1. izgradnju novog objekta;

2. rekonstrukciju i sanaciju postojećeg objekta; i

3. uklanjanje postojećeg objekta ili dela objekta.

## Član 3.

Tabla je pravougaonog oblika dimenzija 200 cm x 300 cm x 20 cm. 

Tabla se izrađuje od četvrtastih kutijastih profila i pocinkovanog lima, a postavlja se na čeličnim nosačima odgovarajuće nosivosti fundiranim u beton. 

Ako se u toku radova tabla ošteti, zamenjuje se novom tablom. 

Sadržaj table ispisuje se na srpskom jeziku, ćiriličkim pismom, slovima primerene veličine.

## Član 4.

Prednji deo table je u svetlonarandžastoj boji, otpornoj na atmosferske uticaje. 

Zadnji i bočni deo table je u žutoj (matiranoj) boji, a nosači table u sivoj boji, otporni na atmosferske uticaje.

## Član 5.

Tabla sadrži:

1. prikaz objekta u koloru na 1/3 površine table u gornjem levom uglu;

2. naziv, namenu i površinu, odnosno dužinu objekta, ako se radi o linijskom objektu;

3. broj/brojeve katastarske/katastarskih parcele/parcela i oznaku katastarske opštine na kojoj se objekat gradi;

4. ime, odnosno naziv investitora (adresa, telefon, sajt);

5. ime odgovornog projektanta (adresa, telefon, sajt);

6. naziv privrednog društva, odnosno pravnog lica ili preduzetnika koje je izradilo tehničku dokumentaciju (adresa, telefon, sajt);

7. naziv izvođača radova, ime odgovornog izvođača radova i ime lica koje vrši stručni nadzor (adresa, telefon, sajt);

8. broj i datum rešenja kojim je izdata građevinska dozvola i naziv organa koji je izdao građevinsku dozvolu, odnosno broj rešenja kojim se odobrava izvođenje radova (za objekte za koje se koje se ne izdaje građevinska dozvola) i datum pravnosnažnosti, odnosno konačnosti rešenja o građevinskoj dozvoli;

9. datum početka građenja i rok završetka izgradnje objekta, odnosno izvođenja radova.

## Član 6.

Tabla se ističe na vidnom i pristupačnom mestu na ulazu u gradilište, a za linijske objekte tabla se postavlja na početku i na kraju trase i na drugim odgovarajućim delovima trase. 

Tabla se postavlja u vertikalnoj ravni sa dužom horizontalnom stranom, na desnoj strani od glavnog ulaza u gradilište i osvetljava se posebnim reflektorom, a uklanja se posle izdavanja upotrebne dozvole za objekat.

## Član 7.

Danom stupanja na snagu ovog pravilnika prestaje da važi Pravilnik o izgledu, sadržini i mestu postavljanja gradilišne table ("Službeni glasnik RS", broj 4/10).

## Član 8.

Ovaj pravilnik stupa na snagu narednog dana od dana objavljivanja u "Službenom glasniku Republike Srbije". 

Broj 110-00020/2015-07 

U Beogradu, 25. februara 2015